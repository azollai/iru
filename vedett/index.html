<html><body><h1 align="center">Ez egy vedett oldal!<h1>
<h2 align="center">Avagy Karinthy Frigyes Együgyű lexikona.</h2>
<h3 align="center">(részlet)</h3>
<h3>VEKKER,</h3><h4><i> ébresztőóra, ébreny (vö. fülbetegségek, álmatlanság, süketfajd)</i></h4>
<p>A ragadozók egy ismeretes fajtája, mely áldozatát nagyon sajátságos módon, a 
füleken keresztül ejti meg. Óvatlan percben (vö. pókok), rendesen, mikor az áldozat 
alszik, hirtelen veti rá magát, és akkorát ordít a fülébe, hogy a szerencsétlen alvó 
feje megreped, mire a V. kiszívja vérét, és felfalja. Nagyon ritkán támad; tapasztalatlanok 
nyugvó állapotban éppen ezért veszélytelennek tartják, és mindenféle módon ingerlik: 
járatják, mint a kisgyermeket, beszélnek hozzá, felhúzzák (vö. heccelni, ingerelni), 
és támadásokra betanítják.</p>
<p>Igen csekély intelligenciája van: kosarat nem tud vinni, se két lábon állni; számolni 
nagyon nehezen, órákig tartó fejtörés után. Csekély fokú értelmének egyik feltűnő jele, 
hogy saját gazdáját nem ismeri meg: rendesen összetéveszti azt az embert, aki lefekszik, 
azzal, aki felkel, s ha például a lefekvő ember betanította, hogy reggel, mire nagy nehezen 
összeszámolt nyolc órát, ordítson, akkor ő csakugyan ordít, és nagyon csodálkozik, ha ezért 
az a másik ember, aki felébredt, úgy vágja pofon, hogy leszédül. Rosszindulatú emberek ismerve 
ezt a fogyatékosságát, esténként gyakran felheccelik, mielőtt lefeküsznek, hogy bosszantsák 
azt az embert, aki reggel az ő ágyukban fog feküdni, és nem tud az egész dologról semmit; a 
szelídített V. ilyenkor hűségesen számol, és megtévesztve attól a külső és jelentéktelen 
hasonlatosságtól, ami a két ember arca közt fennáll, reggel ráordít áldozatára.</p>
<p>A V. ellen való védekezésnek elmélete nagyon csekély, gyakorlata ellenben igen széles 
körű. Az eddig összegyűjtött módszerek közül néhány alább következik:
<ol>
<li>A támadó V.-t, ha szemben találjuk, egy jól irányzott lövéssel leteríthetjük. Ha még akkor 
is lélegzik, bele lehet fojtani a lavórba.</li>
<li>A támadás percében dobjuk hirtelen a fejére a dunyhát, és üljünk rá. Hangszigetelőkről 
(azbeszt, kolofónium) jó előre gondoskodni.</li>
<li>A támadás percében ne a V.-t dugjuk a paplan alá, hanem a saját fülünket, és üljünk rá.</li>
<li>A dunyhára ne üljünk rá, hanem dugjuk mindjárt a fülünkbe.</li>
<li>A V.-t magát dugjuk a fülünkbe, utána két réteg (4-5 cm szélességű) vatta következik, tetejére 
hideg borogatás. Ha így se szűnik meg, Hoffman-cseppeket és sósborszeszt lehet alkalmazni.</li>
<li>Fecskendezzünk erős sósavas oldatot a V. belsejébe, mely a belső alkatrészeket felmarja.</li>
</ol></p><p>
A V.-rel nem tanácsos birkózni: azok a könnyen hevülő és hirtelen természetű emberek, akik a 
támadó V.-re egyszerűen rárohannak, és a földön, szőnyegen, majd az ágy alatt hempergőzve vad 
csatakiáltások kíséretében fojtogatják a V. torkát, és ádáz kétségbeeséssel gyömöszölik és bokszolják, 
és fejüket a V. szájába verik, hogy elhallgattassák: nagyon meggondolatlanul fecsérelik erejüket. Inkább 
hátulról, óvatosan közeledjünk feléje, és hirtelen csapjunk le rá.</p>
<p>Egy fantasztikus, új elmélet szerint (l. Marinetti, futuristák) a V. ellen való védekezésnek egyik 
módja volna felugrani az ágyból és elszaladni. Állítólag a V. áldozatát nem üldözi. Ezt az elméletet 
még nem próbálták ki.</p>
</body></html>
